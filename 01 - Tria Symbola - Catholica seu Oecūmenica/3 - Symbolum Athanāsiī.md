# Symbolum Athanāsiī

contrā Arīānōs scrīptum. 

1 Quīcunque vult salvus esse, ante omnia opus est, ut teneat catholicam fidem. 
2 Quam nisi quisque integram inviolātamque servāverit, absque dubiō in aeternum perībit. 
3 Fidēs autem catholica haec est, ut ūnum Deum in Trīnitāte et Trīnitātem in ūnitāte venerēmur, 
4 Neque cōnfundentēs persōnās, neque substantiam sēparantēs. 
5 Alia est enim persōna Patris, alia Fīliī, alia Spīritūs Sānctī. 
6 Sed Patris et Fīliī et Spīritūs Sānctī ūna est dīvīnitās, aequālis glōria, coaeterna majestās. 
7 Quālis Pater, tālis Fīlius, tālis Spīritus Sānctus. 
8 Increātus Pater, increātus Fīlius, increātus Spīritus Sānctus. 
9 Immēnsus Pater, immēnsus Fīlius, immēnsus Spīritus Sānctus. 
10 Aeternus Pater, aeternus Fīlius, aeternus Spīritus Sānctus; 
11 Et tamen nōn trēs aeternī, sed ūnus aeternus, 
12 Sīcut nōn trēs increātī, nec trēs immēnsī, sed ūnus increātus et ūnus immēnsus. 
13 Similiter omnipotēns Pater, omnipotēns Fīlius, omnipotēns Spīritus Sānctus; 
14 Et tamen nōn trēs omnipotentēs, sed ūnus omnipotēns. 
15 Ita Deus Pater, Deus Fīlius, Deus Spīritus Sānctus; 
16 Et tamen nōn trēs Diī sunt, sed ūnus est Deus. 
17 Ita Dominus Pater, Dominus Fīlius, Dominus Spīritus Sānctus; 
18 Et tamen nōn trēs Dominī, sed ūnus est Dominus. 
19 Quia sīcut singulātim ūnamquamque persōnam Deum ac Dominum cōnfitērī chrīstiānā vēritāte compellimur, 
Ita trēs Deōs, aut trēs Dominōs dīcere catholicā religiōne prohibēmur. 
20 Pater ā nūllō est factus, nec creātus, nec genitus. 
21 Fīlius ā Patre sōlō est, nōn factus, nec creātus, sed genitus. 
22 Spīritus Sānctus ā Patre et Fīliō, nōn factus, nec creātus, nec genitus, sed prōcēdēns. 
23 Ūnus ergō Pater, nōn trēs Patrēs; ūnus Fīlius, nōn trēs Fīliī; ūnus Spīritus Sānctus, nōn trēs Spīritūs Sānctī. 
24 Et in hāc Trīnitāte nihil prius aut posterius, nihil majus aut minus; 
25 Sed tōtae trēs persōnae coaeternae sibi sunt et coaequālēs, 
Ita ut per omnia, sīcut jam suprā dictum est, et Trīnitās in ūnitāte et ūnitās in Trīnitāte veneranda sit.
26 Quī vult ergō salvus esse, ita dē Trīnitāte sentiat. 
27 Sed necessārium est ad aeternam salūtum, ut incarnātiōnem quoque Dominī nostrī Jēsū Chrīstī fidēliter crēdat. 
28 Est ergō fidēs rēcta, ut crēdāmus et cōnfiteāmur, quod Dominus noster Jēsus Chrīstus, Deī Fīlius, Deus et homō est: 
29 Deus ex substantiā Patris ante saecula genitus, et homō ex substantiā mātris in saeculō nātus: 
30 Perfectus Deus, perfectus homō, ex animā ratiōnālī et hūmānā carne subsistēns;  
31 Aequālis Patrī secundum dīvīnitātem, minor Patre secundum hūmānitātem, 
32 Quī, licet Deus sit et homō, nōn duo tamen, sed ūnus est Chrīstus. 
33 Ūnus autem nōn conversiōne, dīvīnitātis in carnem, sed assūmptiōne hūmānitātis in Deum. 
34 Ūnus omnīnō, nōn cōnfūsiōne substantiae, sed ūnitāte persōnae. 
35 Nam sīcut anima ratiōnālis et carō ūnus est homō, ita Deus et homō ūnus est Chrīstus, 
36 Quī passus est prō nostrā salūte, dēscendit ad īnferōs, tertiā diē resurrēxit ā mortuīs, 
37 Ascendit ad coelōs, sedet ad dexteram Deī Patris omnipotentis, 
Inde ventūrus est jūdicāre vīvōs et mortuōs. 
38 Ad cujus adventum omnēs hominēs resurgere habent cum corporibus suīs 
Et redditūrī sunt dē factīs propriīs ratiōnem, 
39 Et quī bona ēgērunt, ībunt in vītam aeternam; quī vērō mala, in ignem aeternum. 
40 Haec est fidēs catholica; quam nisi quisque fidēliter firmiterque crēdiderit, salvus esse nōn poterit. 
