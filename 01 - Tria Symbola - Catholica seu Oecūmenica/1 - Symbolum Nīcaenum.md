# Symbolum Nīcaenum

1 Crēdō in ūnum Deum, Patrem omnipotentem, Factōrem coelī et terrae, vīsibilium omnium et invīsibilium. 

2 Et in ūnum Dominum Jēsum Chrīstum, Fīlium Deī ūnigenitum et ex Patre nātum ante omnia saecula, 3 Deum dē Deō, lūmen dē lūmine, Deum vērum dē Deō vērō, genitum, nōn factum, cōnsubstantiālem Patrī, per quem omnia facta sunt; 4 quī propter nōs hominēs et propter nostram salūtem dēscendit dē coelīs, et incarnātus est dē Spīritū Sānctō ex Marīā virgine et homō factus est; 5 crucifīxus etiam prō nōbīs sub Pontiō Pīlātō, passus et sepultus est; et resurrēxit tertiā diē secundum Scrīptūrās et ascendit ad coelōs; 6 sedet ad dexteram Patris et iterum ventūrus est in glōriā jūdicāre vīvōs et mortuōs, cujus rēgnī nōn erit fīnis. 

7 Et in Spīritum Sānctum, Dominum et vīvificantem, quī ex Patre Fīliōque prōcēdit, quī cum Patre et Fīliō simul adōrātur et glōrificātur, quī locūtus est per prophētās. 

8 Et ūnam, sānctam, catholicam et apostolicam ecclēsiam. 

9 Cōnfiteor ūnum Baptisma in remissiōnem peccātōrum 10 et exspectō resurrēctiōnem mortuōrum et vītam ventūrī saeculī. Āmēn. 
